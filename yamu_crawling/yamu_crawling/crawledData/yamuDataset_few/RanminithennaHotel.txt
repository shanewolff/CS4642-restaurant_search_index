url: https://www.yamu.lk/place/ranminithenna-holiday-hotel/review-151136
name: Ranminithenna Hotel
excerpt: A tiny buth kadey with home-flavored rice and curry.  
yamu_review: ['“මචං අපි කොල්ලුපිටියට ගිහින් කනවද, නැත්තන් මෙහෙන් ම මොනවහරි කාලා යනවද?”', 'යාළුවා මගෙන් ඇහුවේ වෝටර් වර්ල්ඩ් එකෙන් එළියට බැස්ස ගමන් වගේ. පැය දෙක තුනක් තිස්සේ මාලුයි, කුරුල්ලොයි බලබල ඇවිදපු අපට දැනුණේ හරි ම මහන්සියක්. ඒ වගේ ම අලි බඩගින්නක්. කොහොමින් කොහොමහරි කොල්ලුපිටියට ගිහින් දවල්ට කමුයි කියලා හිත හදාගෙන බස් හෝල්ට් එකට ගියා. හැබැයි පාරේ අනිත් පැත්තේ තියෙන “බුෆේ" කියලා බෝඩ් කෑල්ලක් ගහපු පොඩි බත් කඩේ අපේ ඇහැ ගැහුණේ ඒ වෙලාවෙමයි.', '“එක්කොත් මෙතනින් ම කාලා යං ද?”', 'කැළණිය තල්වත්තේ තියෙන වෝටර් වර්ල්ඩ් එකේ මායිමේ වම් අත පැත්තේ තියෙන මේ බත් කඩේ නම “රන්මිණිතැන්න හොලිඩේ හොටෙල්". මේක ඇත්තට ම ගෙදරක පැත්තෙන් තියෙන පොඩි කඩ කාමරයක්. ප්ලාස්ටික් මේස, පුටු ටිකක් දාලා, එක සැරේට හත් අට දෙනෙක්ට කෑම ගන්න පුළුවන් විදියට ඉඩ සලස්වලා තියෙනවා. හට්ටිවල දාපු කෑම තියෙන රතු සැටින් රෙද්දෙන් වහපු මේසේ දැක්කම මට මතක් වුණේ ගමේ ගෙදරක තියෙන මඟුල් ගෙයක්.', 'අහ්! අමතක වෙන්න කලින් තව දෙයක් කියන්න ඕනේ. ඒ/සී හෝ ෆෑන් එකෙන් එන සීතල නැතුව කන්න බැරි අයට නම් මෙතන හරියන්නේ නැහැ. එහෙම අයට කරන්න තියෙන්නේ මෙතනින් බත් පාර්සල් කරගෙන අරන් යන එක. අපි ගියෙත් සෑහෙන්න අව්ව තිබුණු වෙලාවක. හැබැයි මොකක්දෝ හේතුවකට කඩේ ඇතුළේ ලොකු රස්නයක් අපට දැනුණේ නැහැ.', 'බෝඩ් එකේ ගහලා තියෙනවා වගේ ම මේක බුෆේ ටයිප් බත් කඩයක්. කඩේ වැඩ සේරම බලා කියාගන්නේ ඒකට ම අල්ලලා තියෙන ගෙදර ඉන්න ඇන්ටි. වෙන එකක් තියා කෑම හැදෙන්නෙත් ඒ ගෙදරමයි.', 'මෙතැන මස් හෝ මාළු ඇතුළු තවත් ව්\u200dයංජන හතරක් එක්ක බත් එකක් රුපියල් 135යි. චිකන් කෑල්ලකුයි, චිලි පේස්ට් ටිකකුයි එක්ක ෆ්\u200dරයිඩ් රයිස් එක රුපියල් 125යි. තව තියෙනවා මික්ස් රයිස් එකක්. ඒක බිත්තර මික්ස් කරපු බත් එකක්. චිකන් කෑල්ලයි, බැදපු ඉස්සෝ හතර පස්දෙනෙක් සහ චිලි පේස්ට් ටිකක් එක්ක එන ඒ බත් එක රුපියල් 180යි. ඔන්න ඔහොමයි රන්මිණිතැන්න හෝටලේ ගණන් හිලව්. ඉතින් අපි හිතුවා මේ රයිස් ඇන්ඩ් කරි එකක් එක්ක, මික්ස් රයිස් එකක රස බලන්න ඕනෙයි කියලා.', "“පුතා එහෙනම් රයිස් ඇන්ඩ් කරි එක බෙදාගන්නකෝ. මං මික්ස් රයිස් එක අරං එන්නම්'", 'මෙහෙම කියපු කඩේ ඇන්ටි පිඟානකුත් අරගෙන ගේ ඇතුළට ගියා. බුෆේ එකේ තිබුණේ සුදු බත්. ව්\u200dයංජන වර්ග විදියට තිබුණේ බෝංචි කරි, පරිප්පු හොදි, තක්කාලි සම්බෝලෙ එක්ක, මස් හා මාළු කරි.', 'අපි බෙදාගත්ත මාළු රයිස් ඇන්ඩ් කරි එකෙන් කෙළින්ම ආවේ සාමාන්\u200dය ගෙදරක හැදෙන සාමාන්\u200dය දවල් කෑමක රස. අනං මනං ලොකු වැඩ කිඩ නැහැ. අම්මලා ගෙදර අයට ගුණේට හදන කෑම කොහොමත් එහෙමයිනේ. අජිනොමොටෝ වගේ කෘතීම කෑම රසක් මේවයේ ගෑවිලාවත් නැහැ. මේ පරිප්පු වගේ ම බෝංචි කරියේ හොඳට මිටි කිරි දාපු රස දැනුණා. තක්කාලි සලාදෙත් පට්ට. හොඳ ගානට ලුණු, ගම්මිරිස් දාලා. මාළු කරිය හදලා තිබුණේ මිරිසට. හරි පදමට ලුණු ගොරකා දාලා හදලා තිබුණු මේ මාළු හොද්ද, අර සුදු බතට එකතු වෙද්දී හොඳ රසක් ආවා.', 'අපි ගත්ත මික්ස් රයිස් එකත් ශේප්. ෆ්\u200dරයි\xa0කරපු බත් එකක් වුණත් ලොකු තෙල් ගතියක් මේකේ තිබුණේ නැහැ. මික්ස් රයිස් හදපු චිකන් එක කුළුබඩු ගොඩක් දාලා, කළු පාට වෙන්න හින්දවලා හදලා තිබුණු එකක්. ඉතින් මේ මික්ස් රයිස් එකකට ඒ වගේ චිකන් කෑල්ලක් තමයි හොඳටම හරියන්නේ. චිලි පේස්ට් එක නම් අපට තේරුණු විදියට බෝතල් කරපු ඒවා. ඉස්සොත් නිකන් ම තෙලෙන් බැදලා තිබුණේ. විශේෂ හොඳක් කියන්න නැතත්, මේකත් අවුලක් නැතුව කාගෙන යන්න පුළුවන්.', 'මේක ඉතින් බුෆේ නේ. තමන්ගේ අතේ තමයි රාජකාරිය තියෙන්නේ. එක සැරයක් බෙදාගෙන මදි නම්, තවත් සැරයක් බෙදාගෙන කන්නත් පුළුවන්. ඒ කොහොම වෙතත්, නිරපරාදේ කෑම අපතේ යවනවට නම් කඩේ ඇන්ටි හරි ම අකමැති බවක් තමයි පේන්න තිබුණේ.', 'මේක ලොකු සැප පහසුකම් ඇතිව කෑම ගන්න පුළුවන් තැනක් නෙවෙයි. කෑම වර්ගවල තියෙන්නෙත් සාමාන්\u200dය තාලෙට, සාමාන්\u200dය ගෙදරක හැදෙන එළවලු මාළුවල රස. හැබැයි ඔය වෝටර් වර්ල්ඩ් වගේ ගිහින් එන වෙලාවක, දරාගන්න බැරි විදියේ බඩගින්නක් ආවොත්, පොඩ්ඩක් මේ පැත්තට ඔළුව දාලා ආවට පාඩුවක් නැතිවෙයි. මොකද මේක අල්ලපු වැටේනේ තියෙන්නෙත්. ගාණත් සෑහෙන්න අඩු නිසා, සාක්කුවට තට්ටුවෙනවා දැනෙන එකකුත් නැහැ.']
user_reviews: []
user_comments: []
contact: Call 0115627857
address: 94/3, Thalwatte, Bollagala 
directions: Take the 1st exit from the Biyagama roundabout, and stay on Biyagama Road.
