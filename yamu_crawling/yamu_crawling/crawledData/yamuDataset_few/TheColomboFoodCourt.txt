url: https://www.yamu.lk/place/the-colombo-food-court/review-183612
name: The Colombo Food Court
excerpt: A great place to have some fine Sri Lankan rice and curry in the heart of Colombo. 
yamu_review: ['“කොටුවේ බත් කඩේකින් කමු?”', 'ඔහොම කිව්ව ම ගොඩක් අයගේ මුහුණුත් බෙරි වෙනවා. ඇයි මතක් වෙන්නේ පිටකොටුවේ බෝ ගහයි, ඒ පිටිපස්සේ තියෙන කොත්තු කඩ ටිකයිනෙ. ඒවා නැත්තන් කොටුවේ \xa0කන්න තියෙන්නේ තරු පහේ හෝටල් ටික තමයි. ඕවයෙන් හැමදාම කන්න ඉතින් කාටද සල්ලි තියෙන්නේ?', 'හැබැයි ඔය අවුල් මුකුත් නැතුව, සාධාරණ ගාණකට, පිරිසිදුවට, පිළිවෙලට කන්න පුළුවන් රෙස්ටෝරන්ට් එකක් කොටුවේ තියෙනවා කිව්වොත්, විශ්වාස කරන්න පුළුවන්ද? ඇත්ත ම කිව්වොත් මටත් හිතාගන්න බැරි වුණා මේක දැක්ක ම. සිද්ධිය වුණේ මේකයි. පහුගිය දවසක කොටුවේ ගිය වෙලාවක මායි මගේ යාළුවෙකුයි කන්න තැනක් හෙව්වා. රුහුණු ෆුඩ්ස් එක අලුත් කරලා කියලා ආරංචියකුත් ආව නිසා අපි කෙලින් ම ගියේ එතැනට. රුහුණු ෆුඩ්ස් එකේ කෑම ගන්න බිලක් දාගන්න මං පොඩ්ඩක් ඔළුව කරකවලා වටපිට බැලුවේ නිකමට වාගේ. මට මීටර් වුණා කියන්නකෝ මරු වැඩක්! මේකට ම අල්ලපු බිත්තියේ අනිත්පැත්තේ තවත් රෙස්ටෝරන්ට් එකක් තියෙනවනේ. ඒසී එහෙම කරලා ටිකක් පොෂ් ටයිප් තැනක්. රුහුණු එකේ බිල දාන එක පැත්තකින් තිබ්බ අපි ටක් ගාලා එහා පැත්තට පැන්නා.', 'කොළඹ දිහා ආඩම්බරෙන් බලාගෙන ඉන්න කාගිල්ස් බිල්ඩිම දන්නවනේ? ඔය වරායට පොඩ්ඩක් මෙහාපැත්තේ තියෙන්නේ. මේක ඉස්සරහ තියෙනවා ඩියුක් ස්ට්\u200dරීට් එක. අපි මේ කියන “කලම්බෝ ෆුඩ් කෝට්” එක තියෙන්නෙත් මෙන්න මේ පාරේ. ඒ නැත්තන් රුහුණු ෆුඩ්ස් එක මැද්දෙන් ආවත් හරි. මොකද කිව්වත් වගේ මේ රෙස්ටෝරන්ට් දෙකම තියෙන්නේ එක බිත්තියෙන් වෙන්වෙලා.', 'ෆුඩ් කෝට් කියන නම තිබුණට මේක මේ මැජෙස්ටික් සිටි එකේ, ක්\u200dරෙස්කැට් එකේ තියෙනවා වගේ කඩවල් ගොඩක් පිරිවරාගත්ත තැනක් නෙවෙයි. මේක ලංකාවේ රසට කෑම හදපු තඩි බුෆේ එකක්. එක කෙළවරක තියෙන්නේ නෝමල් රයිස් ඇන්ඩ් කරි. අනිත් කෙලවරේ ෆ්\u200dරයිඩ් රයිස්. දුම් දමදමා හට්ටි මුට්ටිවල දාලා තියෙන කෑම ටික දැක්ක ම හරි ආස හිතෙනවා. එක සැරේට සීයකට විතර අත පය දිගෑරලා ඉන්න පුළුවන් සයිස් එකට ඉඩ. ඒසී කරලා නිසා රස්නයක් ඇත්තෙත් නැහැ. අනික ටේක්අවේත් තියෙනවනේ.', 'රතු බත්, සුදු බත්, කහබත්, සහ ෆ්\u200dරයිඩ් රයිස් ජාති දෙකක් මෙයාලගේ බත් මෙනුවේ දැකගන්න පුළුවන්. මස්, මාළු, එළවලු කරි ජාතිත් තොගයක් තියෙනවා. ඒ විතරක්යැ, ඩෙසර්ට්නුත්.', 'අපි මාළු දාපු කහ බත් (රු.250) එකකුයි, චිකන් ෆ්\u200dරයිඩ් රයිස් (රු.390) එකකුයි ඕඩර් කළා. බීම විදියට විශේෂයක් නැති නිසා අපි ගත්තේ කොකාකෝලා බෝතලයක්.', 'මුලින් ම කියන්නම්කො ෆ්\u200dරයිඩ් රයිස් එක ගැන. ෆ්\u200dරයිඩ් රයිස් ජාති දෙකෙන් එකක් ටිකක් ස්පයිසි එකක්. අනික එහෙම නෑ. මේකට එන චිකන් ජාතිත් දෙවර්ගයක් තියෙනවා. එකක් ක්\u200dරිස්පි වෙන්න බැදපු එක. අනිත් එක ග්\u200dරිල් කරපු එක. මම ඔය අතරින් තෝරගත්තේ ස්පයිසි ෆ්\u200dරයිඩ් රයිස් එකයි, ක්\u200dරිස්පි චිකන් එකයි. චොප්සියක් සහ චිලි පේස්ට් එකකුත් මේ බතට ලැබෙනවා.', 'බලන්න එපෑයැ මේකේ තිබුණු චිකන් කෑල්ලේ ලොකු! පිඟානෙන් කාලක් වැහෙනවා ඒකෙ සයිස් එකට. පිටින් කරස් සද්දෙන් හැපුනට මොකද, ඇතුළේ මස ගොඩක් සොෆ්ට්. බතත් ගානට තැම්බිලා. තෙල් ගතියෙත් වැඩියක් නැහැ. හෑස් හූස් ගාලා කන්න තරම් ස්පයිසි නැති නිසා ගොඩක් හොඳයි. වියලි මිරිස් එහෙම කෑලි කපලා දාලා තිබුණා. ඒ විතරක්යැ, කජු, මිදිත් යහමින් එකතු කරලා. ඒ නිසා නියමයි. මේකට ලැබුණු චොප්සියේ තිබුණු එළවලු ටික හරි ම ෆ්\u200dරෙෂ්. ඒ නිසා හුඟක් රසයි. චිලී පේස්ට් එකත් අවුලක් නැහැ.', 'කහ බතත් මරු. මේකටත් ලැබුණනේ\xa0තඩි තලපත් මාළු කෑල්ලක්. කිරට උයලා තිබුණු මේ මාළු එක පංකාදු පහයි. සුපිරියට හදපු කොස් මැල්ලුමකුත් තිබුණා (ඇත්ත ම කිව්වොත් කොස් ම හදලා තිබුණා විදි තුනකට. අපි තෝරගත්තේ මලවපු එක). පරිප්පුවත් රසයි. ළාවට හොද්දක් එන්නනේ හදලා තිබුණේ. කොළ මැල්ලුම හදලා තිබුණේ තෙබු කොළවලින්.', 'මට නියමෙට ම අල්ලලා ගියේ මේකේ තිබුණු බණ්ඩක්කා එක. අපි සාමාන්\u200dයයෙන් බණ්ඩක්කා කන්නේ එක්කෝ උයලා, නැත්තන් තෙල් දාලානේ. මේක හදලා තිබුණේ පිටි දවටනයක් තවරලා ගැඹුරු තෙලේ බැදලා. අම්මපා කාලෙකට පස්සේ කෑව නියම කෑමක්! දැනටත් මතක් වෙද්දී කටට කෙළ උනනවා.', 'කාලා බීලා ඉවරවෙලා ඊළඟට අපි හිතුවා ඩෙසර්ට් එකකත් රස බලන්න. මේකේ තිබුණා කියන්නකෝ ඩෙසර්ට් පුරවපු ෂෝ කේස් එකක් ම. ඒකෙ තියෙන ඩෙසර්ට් තොගේ දැක්ක ම ඇත්තමයි පිස්සු හැදෙනවා. චොකලට් මූස්, චොකලට් බිස්කට් පුඩින්, වටලප්පන්, කැරමල් පුඩින්, ජෙලි කස්ටඩ් ඒ අතරේ තිබුණා. කොහොමින් කොහොමහරි අපි ගත්තේ වටලප්පන් (රු.120) එකකුයි, කැරමල් පුඩින් (රු.140) එකකුයි.', 'හප්පටසිරි! මේ කැරමල් පුඩිමේ තිබ්බ රස! අඩියේ තිබුණු කැරමල් තට්ටුව නියමයි. ඔරිජිනල් කොලිටි කැරමල් පුඩිමක තියෙන සොෆ්ට් ගතිය හරි ගානට මේකේ තිබුණා. අනික තඩි පුඩින් කෑල්ලක් ලැබුණනේ රු.140කට. කිසිම පාඩුවක් නැහැ.', 'වටලප්පන් එක භාජනෙන් එකයි කියන්නකෝ. රුපියල් 120කට කොහොම දෙනවද මන්දා. රස අඩුවක් නම් කමක් නැහැ. මේක එහෙමත් නෙවෙයිනේ. හැබැයි ඔය ගෙදර හදන වටලප්පන්වල තියෙන කිතුල් රස නම් මේකේ නැහැ. ඒ වුණාට මේකත් රසයි. පැණි රස නියමෙට බැලන්ස් කරලා තිබුණා.', 'මෙතන තියෙන්නේ සෙල්ෆ් සර්විස්. කවුන්ටරෙන් බිල දාලා කෑම බෙදලා දෙන තැනට ගියා නම් හරි. ඔය වටේ පිටේ තියෙන ආණ්ඩුවේ කන්තෝරුවල අය සෙට් පිටින් ඇවිල්ලා කන්නේ මෙතැන. හැබැයි ඒකයි කියලා මෙතැන සර්විස් එකේ ස්ලෝ එකක් නැහැ. පටපට ගාලා බත් ටික බෙදලා දෙනවා. අනික කෑම බෙදන අය ඉන්නෙත් ග්ලවුස් දාගෙන, අර කෝකියෝ අඳින සූට් එකත් ඇඳගෙන. ඒ නිසා පිරිසිදුකම ගැන සැකයක් තියාගන්න ඕනෙත් නැහැ.', 'ආයේ කතා දෙකක් නෑ ඉතින්; මේක සුපිරි ම බත් කඩයක්! ගෙවන හැම රුපියලකට ම වටිනාකම ලැබෙන විදියටනේ මේ අය කෑම දෙන්නේ. ඒ නිසා කොළඹ ම ඉන්න අයට විතරක් නෙවෙයි, තකහනියක් කොළඹට ගිහින් කාලා ආවත් පාඩු නැති තැනක් විදියට මේ කලම්බෝ ෆුඩ් කෝට් එක හඳුන්වන්න පුළුවන්.']
user_reviews: []
user_comments: ['\n\n                                    A great place quality food for less price nice environment  \n                                            ']
contact: Call 0112543183
address: 126/5, YMBA Building, Colombo 01 
directions: 
                
